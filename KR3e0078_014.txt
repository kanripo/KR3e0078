# -*- mode: mandoku-view; -*-
#+TITLE: 證治準繩
#+DATE: 2015-08-24 23:07:38.829056
#+PROPERTY: ID KR3e0078
#+PROPERTY: BASEEDITION WYG    
#+PROPERTY: JUAN 卷十四
<pb:KR3e0078_WYG_014-1a>¶
欽定四庫全書¶
　證治準繩卷十四¶
　　　　　　　　　　　　明　王肯堂　撰¶
　準繩¶
　　大小腑門¶
　　　小便數¶
運氣小便數皆屬火經云少陽之復便數憎風是也小¶
便數唯二蔵有之一屬肺經云肺肝太隂之脉氣盛有¶
<pb:KR3e0078_WYG_014-1b>¶
餘則肩背痛風寒汗出中風小便數而欠是也以刺言¶
之瀉手太隂則愈一屬肝經云足厥隂之瘧令人如癃¶
狀而小便不利又云肝痺者夜卧則驚多飲數小便是¶
也視虚實補瀉之則愈　數而少茯苓琥珀湯利之¶
數而多薯蕷蓮肉益智仁之屬收之　生薯蕷半斤刮¶
去皮以刀切碎於鐺中煮酒沸下薯蕷不得攪待熟加¶
鹽葱白更添酒空腹下二三盞妙　蓮肉去皮不以多¶
少用好酒浸一兩宿猪肚一个將酒浸蓮肉入肚中多¶
<pb:KR3e0078_WYG_014-2a>¶
半為度水煮熟取出蓮肉切焙乾為細末酒煮麫糊為¶
丸如芡實大毎服五十丸食前米飲湯下名水芝丸¶
夜多小便益智二十四個為末鹽五分水一盞煎八分¶
臨卧温服　衛真湯并丸　桑螵蛸散　戴氏云小便¶
多者乃下元虚冷腎不攝水以致滲泄宜兔絲子丸八¶
味丸𤣥兔丹生料鹿茸丸　有人毎日從早至午前定¶
尿四次一日之間又自無事此腎虚所致亦猶脾腎泄¶
早泄而晚愈次日又復然者也　若小便常急徧數雖¶
<pb:KR3e0078_WYG_014-2b>¶
多而所出常少放了復急不澀痛却非淋證亦有小便¶
畢少頃将謂已盡忽再出些少者多因自忍尿或忍尿¶
行房事而然宜生料五苓散減澤瀉之半加阿膠一錢¶
吞加減八味丸此丸須用五味子者　有盛喜致小便¶
多日夜無度乃喜極傷心心與小腸為表裏宜分清飲¶
四七湯各半貼和煎仍以辰砂妙香散吞小兔絲子丸¶
或𤣥兔丹　若頻頻欲去而溺不多但不痛耳此腎與¶
膀胱俱虚客熱乗之虚則不能制水宜補腎丸六味地¶
<pb:KR3e0078_WYG_014-3a>¶
黄丸　熱入水道澀而不利八正散或五苓散加黄蘗¶
知母麥門冬木通　大便硬小便數者是謂脾約脾約¶
丸主之¶
　　　小便不禁¶
原病式云熱甚客於腎部干於足厥隂之經廷孔鬱結¶
極甚而氣血不能宣通則痿痺神無所用故津液滲入¶
膀胱而旋溺遺失不能收禁也考之内經則謂督脉生¶
病為遺溺靈樞謂肝所生病為遺溺盖因二經循隂器¶
<pb:KR3e0078_WYG_014-3b>¶
繫廷孔病則榮衛不至氣血勞劣莫能約束水道之竅¶
故遺失不禁劉河間可謂得此㫖矣然内經復言膀胱¶
不約為遺溺靈樞言手太隂之别名曰列缺其病虚則¶
欠㰦小便遺數由此觀之則又不獨病在隂器廷孔而¶
已夫如是者内由三焦决凟之失常也何則手少陽之¶
脉從缺盆布膻中下隔循屬三焦足太陽之脉從肩膊¶
内挾脊抵腰中入循膂屬膀胱三焦虚則膀胱虚故不¶
約也肺從上焦通調水道下輸膀胱腎又上連肺故将¶
<pb:KR3e0078_WYG_014-4a>¶
兩蔵是子母也母虚子亦虚此上中下三焦氣虚皆足¶
以致遺溺矣由是而知三焦所部五蔵之淫氣變而為¶
五邪者悉能于於下焦腎肝膀胱出水之竅而為不禁¶
之病何止於熱極鬱結痿痺腎部而已乎又自内經所¶
謂太隂在泉客勝濕客下焦溲便不時太隂之復甚則¶
入腎竅泄無度者觀之則知濕主於痞況是所勝之邪¶
其不為鬱結痿痺者乎從而思之聖人之言舉一隅便¶
當以三隅反前所謂肝腎膀胱之病不言其邪可見諸¶
<pb:KR3e0078_WYG_014-4b>¶
邪盡能病之也次言手太隂列缺虚者為子母蔵氣之¶
要也可見所生所勝不勝之五邪皆足以乗之也其言¶
太隂之勝復則濕為所勝之重者也其他風寒燥熱雖¶
不及言可知在其中矣　治法上虚補氣　下虚澀脱¶
　東垣云小便遺失者肺金虚也宜安卧養氣禁勞役¶
以黄茋人参之類補之不愈當責有熱加黄蘗生地¶
下虚謂膀胱下焦虚經云水泉不止者是膀胱不蔵也¶
仲景云下焦竭則遺溺失便其氣不能自禁制不須治¶
<pb:KR3e0078_WYG_014-5a>¶
久則愈又云下焦不歸則遺溲世用桑螵蛸雞䏶胵之¶
類是也　古方多燥熱如二氣丹家韭子丸兔絲子丸¶
固脬丸白茯苓散鹿茸散兔絲子散内有桂附唯真虚¶
寒者宜之　桑螵蛸散鹿角霜丸阿膠飲鹿茸散温補¶
而不僣　小便不禁而淋瀝澀滯者澤瀉散茯苓丸¶
滑脱者牡蠣丸　如白薇散雞腸散内俱有寒藥内熱¶
者宜之　婁全善治一男子遺溺不覺脉洪大盛以黄¶
蘗知母杜牛膝為君青皮甘草為臣木香為佐桂些少¶
<pb:KR3e0078_WYG_014-5b>¶
反佐服數貼大效此法與千金白薇散皆河間所謂熱¶
甚廷孔鬱結神無所用不能收禁之意也　遺尿有實¶
熱者用神芎導水丸毎服百丸空心白湯下若一服利¶
止後服此謂淫氣遺溺痺聚在腎痺謂氣血不通宣也¶
　戴云睡著遺尿者此亦下元冷小便無禁而然宜大¶
兔絲子丸猪胞炙碎煎湯下凡遺尿皆屬虚　通用方¶
薏苡仁鹽炒煎服　雞腸一具以水三升煮取一升分¶
三服一方用雄雞燒灰為末用三指撮温漿水調一錢¶
<pb:KR3e0078_WYG_014-6a>¶
向北斗服之更良　雄雞喉嚨及矢白䏶胵裏黄皮燒¶
為末麥粥清調服　羊脬盛水貯令滿繫兩頭煮熟開¶
取水頓服之　雞䏶胵一具并腸洗浄燒灰男用雌女¶
用雄為細末毎服二錢空心温酒調服一方如猪脬灰¶
　燕蓐草主眠中遺尿不覺燒令黒研水進方寸匕¶
膀胱欬者欬而遺溺¶
姙娠尿出不知　用白薇芍藥為末酒調下或白礬牡¶
蠣為末酒調二錢或雞毛灰末酒服一匕或炙桑螵蛸¶
<pb:KR3e0078_WYG_014-6b>¶
益智仁為末米飲下　薛氏云前證若脬中有熱宜加¶
味逍遥散若脾肺氣虚宜補中益氣湯加益智若肝腎¶
隂虚宜六味丸¶
産後小便數　乃氣血不能制故也　薛氏曰若因穏¶
婆不慎以致胞損而小便淋瀝者用八珍湯以補氣血¶
兼進補脬飲若因膀胱氣虚而小便頻數當補脾肺若¶
膀胱隂虚而小便淋瀝須補肺腎¶
婦人産蓐産理不順致傷膀胱遺尿無時宜補脬飲桑¶
<pb:KR3e0078_WYG_014-7a>¶
螵蛸散白薇散薛氏曰前證若脾肺陽虚用補中益氣¶
湯若肝腎隂虚用六味地黄丸若肝腎之氣虚寒用八¶
味地黄丸若肝脾氣血虚熱用加味逍遥散佐以六味¶
丸　丹溪云嘗見尿胞因收生者不謹以致破損而得¶
淋瀝病遂為廢疾有婦年壯難産得此因思肌肉破傷¶
在外者可以補完胞雖在腹恐亦可治診其脈虚甚遂¶
與峻補以參茋為君芎歸為臣桃仁陳皮黄茋茯苓為¶
佐煎以猪羊胞中湯極飢時飲之但劑小者率用一兩¶
<pb:KR3e0078_WYG_014-7b>¶
至一月而安盖令氣血驟長其胞自完恐稍緩亦難成¶
功矣¶
　　　小便黄赤¶
諸病水液渾濁皆屬於熱　小便黄者少腹中有熱也¶
　蔵府小便黄有四　一屬肝熱經云肝熱病者小便¶
先黄是也　二屬胃實經云胃足陽明之脉氣盛則身¶
巳前皆熱其有餘於胃則消穀善飢溺色黄是也　三¶
屬肺虚經云肺手太隂之脉氣虚則肩背痛寒少氣不¶
<pb:KR3e0078_WYG_014-8a>¶
足以息溺色變是也　四屬腎虚經云冬脉者腎脉也¶
冬脉不及則令人眇清脊痛小便變是也　運氣小便¶
黄有二　一屬風經云厥隂之勝胠脇氣變化而為熱¶
小便黄赤是也　二屬熱經云少隂司天熱淫所勝病¶
溺之變又云少陽之勝溺赤善驚又云陽明司天淫氣¶
下臨暴熱至乃暑陽氣鬱發小便變是也盖暴熱謂地¶
氣少隂之熱也　邪之所在者為不足中氣不足溲便¶
為之變補足外踝下氣之用藥則補中益氣湯是已¶
<pb:KR3e0078_WYG_014-8b>¶
小便黄無如黄蘗知母效　脉經云尺濇足脛逆冷小¶
便赤宜服附子四逆湯足太衝補之¶
　　　遺精¶
丹溪書分夢遺精滑為二門盖夢與鬼交為夢遺不因¶
夢感而自遺者為精滑然總之為遺精也其治法無二¶
故合之　或問精滑何因得之曰金匱要畧謂虚勞之¶
病脉浮大手足煩隂寒精自出又謂脉弦而大此名革¶
亡血失精又謂小腹弦急隂頭寒脉動微𦂳男失精女¶
<pb:KR3e0078_WYG_014-9a>¶
子夢交通巢氏病源以虚勞病分出五勞七傷六極二¶
十三蒸之名於七傷中精連蒸病中玉房蒸男則遺瀝¶
漏精與尿精聞見精出及失精等候皆混同仍類虚勞¶
門為腎主蔵精故盡作腎氣衰弱之病似若他蔵無損¶
焉豈其然哉夫五蔵皆蔵精者也嘗考靈樞本神篇首¶
謂天之在我者徳也地之在我者氣也徳流氣薄而生¶
者也故生之來謂之精兩精相摶謂之神如是者通言¶
一身主宰之精神也因心腎是水火之蔵法天地施化¶
<pb:KR3e0078_WYG_014-9b>¶
生成之道故蔵精神為五蔵之宗主其次言所以任物¶
者謂之心心有所憶謂之意意有所存謂之志因志而¶
存變謂之思因思而逺慕謂之慮因慮而處物謂之智¶
如是者皆因心神隨物所感變而分之是謂五志遂有¶
五神蔵之名五神既分則於徳化政令性味各司其屬¶
者之用於是心腎之水火亦俯從五神之列然而所主¶
之精神則並行未始相離而五神五變者分之如此則¶
精亦從神之所變隨處與之合矣故五蔵各得蔵其精¶
<pb:KR3e0078_WYG_014-10a>¶
神以行其用是之謂蔵真主所以屬本氣之生化者也¶
茍有一蔵之真不得其正則一蔵之病作矣茍一蔵之¶
精神傷之甚者則必害其心腎之主精神者也如所謂¶
怵惕思慮則傷神神傷則恐懼流淫而不止喜樂恐懼¶
則傷精精傷則骨痠痿厥而不舉喜樂者憚散而不蔵¶
恐懼者蕩燀而不收是故主蔵精者不可傷傷則失守¶
而隂虚隂虚則無氣無氣則死矣如是者精神之在五¶
蔵傷之則淫邪立至心之在志為喜在氣為火為熱腎¶
<pb:KR3e0078_WYG_014-10b>¶
之在志為恐在氣為水為寒於是怵&KR0357;思慮傷其神神¶
傷則火動不止火動不止則腎水恐懼之志者并矣恐¶
甚不解則動中而腎自傷腎主蔵精與所受五蔵六府¶
所輸至之精皆不得蔵而時自下矣此乃以心腎主宰¶
精神者言也至若他蔵之精各得而泄有所據乎曰内¶
經所謂思想無窮所願不得意淫於外入房太甚宗筋¶
弛縱發為白淫其病筋痿筋痿者生於肝使内王註以¶
白淫是白物淫衍如精之狀因溲而下雖云如精殆非¶
<pb:KR3e0078_WYG_014-11a>¶
将化未成之精而徑出者乎何以言之精有謂生來之¶
精者先身生之精也有謂食氣入胃散精於五蔵者有¶
謂水飲自脾肺輸腎而四布五經並行之精者此水穀¶
日生之精也然飲食日生之精皆從生來元精之所化¶
而後分布其蔵盈溢則輸之於腎腎乃元氣之本生成¶
之根以始終化之養之之道也若飲食之精遇一蔵有¶
邪則其蔵之食味化之不全不得入與元精俱蔵而竟¶
泄出與夫所謂脾移熱於腎少腹寃熱而痛出白者義¶
<pb:KR3e0078_WYG_014-11b>¶
亦如之王註雖謂消脂爍肉無乃消其腎所蔵之精歟¶
盖使二蔵無病則此白物其不為精乎使二蔵有病則¶
所蔵之精其不變為白物而出之乎以此比例則肺脾¶
二蔵之精寧不有似肝蔵之傷神動氣致精失守而走¶
泄者乎然則治當何如曰獨腎泄者治其腎由他蔵而¶
致腎之泄者則兩治之在他蔵自泄者治其本蔵必察¶
四屬以求其治大抵精自心而泄則血脉空虚本縱不¶
收自肺而泄者皮革毛焦喘急不利自脾而泄者色黄¶
<pb:KR3e0078_WYG_014-12a>¶
肉消四肢懈惰自肝而泄者色青而筋痿自腎而泄者¶
色黄黒髓空而骨惰即脉亦可辨也　或問夜夢交接¶
之理何如曰内經曰腎者主水受五蔵六府之精而蔵¶
之又曰主蟄封蔵之本精之處也又曰隂陽之要陽密¶
乃固故陽强不能密隂氣乃絶隂平陽秘精神乃治隂¶
陽離决精氣乃絶又曰隂陽總宗筋之㑹㑹於氣街靈¶
樞淫邪發夢篇曰厥氣客於隂器則夢接内盖隂器者¶
宗筋之所繫也而足太隂陽明少隂厥隂之筋皆結聚¶
<pb:KR3e0078_WYG_014-12b>¶
於隂器與衝任督三脉之所㑹然厥隂主筋故諸筋皆¶
統屬於厥隂也腎為隂主蔵精肝為陽主疎泄隂器乃¶
泄精之竅是故腎之隂虚則精不蔵肝之陽强則氣不¶
固若遇隂邪客於其竅與所强之陽相感則精脱出而¶
成夢矣所謂陽强者非蔵之真陽强也乃肝蔵所寄之¶
相火强耳盖水為隂火為陽故通言火為陽然分言之¶
則為二若火盛不已反消亡其蔵之真陽也肝乃魂之¶
居蔵之真陽虚則遊魂為變變則為夢與肝虚病者多¶
<pb:KR3e0078_WYG_014-13a>¶
夢亡人無異曰如子所言夢遺則從肝腎得之乎曰不¶
然病之初起亦有不在腎肝而在心肺脾胃之不足者¶
然必𫝊於肝腎而後精方走也盖有自然相𫝊之理存¶
焉何則宗筋者上絡胸腹挾臍下合横骨故内經謂其¶
總隂陽之㑹㑹於氣街主束骨而利機關也夫五蔵俱¶
有火其相火之寄於肝者善則發生惡則為害獨甚於¶
他火故平人肝氣之剛勇充於筋而為罷極之本也其¶
隂器既宗筋之所聚乃强於作用皆相火充其力也若¶
<pb:KR3e0078_WYG_014-13b>¶
遇接内得隂氣與合則三焦上下内外之火翕然而下¶
從百體𤣥府悉開其滋生之精盡趍㑹於隂器以躍出¶
豈止腎之所蔵者而己哉所謂厥氣客於隂器則夢者¶
其厥氣亦身中隂分所逆之氣與接内之氣同是隂類¶
故夢猶接内之精脱也若思欲不巳精氣巳客於隂器¶
至卧故成夢而泄矣但夢者因真陽虚而得之故精脱¶
之後其氣未能卒復未免形體衰憊不比平人接内之¶
氣一二時便可復也曰治法當何如曰病從他蔵而起¶
<pb:KR3e0078_WYG_014-14a>¶
則以初感病者為本腎肝聚病處為標若由腎肝二蔵¶
自得者獨治腎肝由隂陽離决水火不交通者則既濟¶
之隂陽不相抱負者則因而和之陽虚者補其氣隂虚¶
者補其血陽强者瀉其火火有正治反治從多從少隨¶
其攸利　經曰思想無窮所願不得意淫於外入房太¶
甚宗筋弛縱發為白淫夢遺等證先賢治法有五　其¶
一用辰砂磁石龍骨之類鎮墜神之浮游河間秘真丸¶
本事八仙丹之屬是也　其二思想結成痰飲迷於心¶
<pb:KR3e0078_WYG_014-14b>¶
竅而遺者許學士用猪苓丸之類導利其痰是也　其¶
三思想傷隂者潔古珍珠粉丸海蔵大鳯髓丹本事清¶
心丸丹溪用海蛤粉青黛香附黄蘗知母之類降火補¶
隂是也　其四思想傷陽者謙甫鹿茸蓯蓉兎絲子等¶
補陽是也　其五隂陽俱虚者丹溪治一形痩人便濁¶
夢遺作心虚治用珍珠粉丸定志丸服之是也　戴氏¶
云遺精得之有四有用心過度心不攝腎以致失精者¶
有因思色欲不遂致精失位輸瀉而出者有色欲太過¶
<pb:KR3e0078_WYG_014-15a>¶
滑泄不禁者有年壯氣盛久無色欲精氣滿泄者然其¶
狀不一或小便後出多不可禁者或不小便而自出或¶
莖中出而痒痛常如欲小便者並宜先用辰砂妙香散¶
吞玉華白丹佐以威喜丸或分清飲别以綿裹龍骨同¶
煎或分清飲半貼加五倍牡蠣粉白茯苓五味子各半¶
錢　失精夢泄亦有經絡熱而得者若以虚冷用熱劑¶
則精愈失本事方清心丸用黄蘗腦子者最良(大智禪/師云夢)¶
(遺不可全作虚冷亦有經絡熱而得之者嘗治一男子/至夜脊心熱夢遺用珍珠粉丸猪苓丸遺止終服紫雪)¶
<pb:KR3e0078_WYG_014-15b>¶
(脊熱始除又一男子脉洪腰熱遺精用沉香和中丸下/之導赤散治其火而愈於此知身有熱而遺者皆熱遺)¶
(也/)　若是用心過度而得之宜逺志丸用交感湯加蓮¶
肉五味子吞下仍佐以靈砂丹　若審是思色欲不遂¶
得之且以四七湯吞白丸子甚者耳聞目見其精即出¶
名曰白淫妙香散吞玉華白丹(初虞世方治精滑不禁/用青州白丸子辰砂為)¶
(衣服之/神效)　若審是色欲過度下元虚憊泄滑無禁宜正¶
元飲加牡蠣粉肉蓯蓉各半錢吞養氣丹或靈砂丹仍¶
佐以鹿茸丸山藥丸大兎絲子丸固陽丸之類(按此項/藥太僣)¶
<pb:KR3e0078_WYG_014-16a>¶
(燥若妄用過劑則隂水耗竭壯火獨炎枯脂/消肉骨立筋痿而成不救之疾矣用者審之)　若審是¶
壯盛滿溢者本事方清心丸　夢遺俗謂之夜夢鬼交¶
宜温胆湯去竹茹加人參逺志蓮肉酸棗仁炒茯苓各¶
半錢吞玉華白丹固陽丸夢遺亦備前四證宜審其所¶
感用前藥　婁全善云愚壯年得夢遺症毎四五十日¶
必一遺累用鳯髓丹河間秘真丸雖少效終不除根後¶
改用菖蒲逺志韭子桑螵蛸益智酸棗仁牡蠣龍骨鎖¶
陽等劑為丸服之良愈又一中年男子夢遺以珍珠粉¶
<pb:KR3e0078_WYG_014-16b>¶
丸等藥與服了無一效亦以逺志菖蒲等劑服之隨手¶
而愈　又云王元珪虚而泄精脉弦大累與加減八味¶
湯吞河間秘真丸及珍珠粉丸其泄不止後用五倍子¶
一兩茯苓二兩為丸服之良愈此則五倍子澀脱之功¶
敏於龍骨牡蠣也　又云詳古治夢遺方屬鬱滯者居¶
大半庸醫不知其鬱但用龍骨牡蠣等澀劑固脱殊不¶
知愈濇愈鬱其病反甚嘗治一壯年男子夢遺白濁少¶
腹有氣衝上毎日腰熱卯作酉涼腰熱作則手足冷前¶
<pb:KR3e0078_WYG_014-17a>¶
隂無氣腰熱退則前隂氣耕手足温又且多下氣暮多¶
噫時振隔一旬二旬必遺脉且弦滑而大午洪大予知¶
其有鬱滯也先用沉香和中丸大下之次用加減八物¶
湯吞滋腎丸百粒若稍與蛤粉等濇藥則遺與濁反甚¶
或一夜二遺遂改用導赤散大劑煎湯服之遺濁皆止¶
漸安又一中年男子夢遺醫或與濇藥反甚連遺數夜¶
愚先與神芎丸大下之却製猪苓丸服之皆得痊安又¶
丹溪治鎮守萬户蕭伯善便濁精滑不禁百藥不效與¶
<pb:KR3e0078_WYG_014-17b>¶
試倒倉法而安於此見夢遺屬鬱滯者多矣　葉氏云¶
遺滑之證予累見人多作腎虚而用補澀之藥無效殊¶
不知此因脾胃濕熱所乗飲酒厚味痰火之人多有此¶
疾腎雖蔵精其精本於脾胃飲食生化而輸於腎若脾¶
胃受傷濕熱内鬱使中氣淆而不清則所輸皆濁氣邪¶
火擾動水不得而安靜故遺滑也治以蒼白二陳湯加¶
黄蘗升麻柴胡俾清氣升濁氣降而脾胃健運則遺滑¶
自止矣其有欲心太熾思想無窮而致者當從心治心¶
<pb:KR3e0078_WYG_014-18a>¶
清則神寧而火不妄起宜逺志丸茯神湯房勞無度致¶
腎虚者必兼見怯弱等證方可用補腎藥故治有多端¶
須當審察不可偏作腎虚治也　趙以徳治鄭叔魯二¶
十餘嵗攻舉子業讀書夜至四鼓猶未巳遂發此病卧¶
間玉莖但著被與腿便夢交接脱精懸空則不夢飲食¶
日減倦怠少氣此用心太過二火俱起夜不得睡血不¶
歸肝腎水不足火乗隂虚入客下焦鼓其精房則精不¶
得聚蔵而欲走因玉莖著物猶厥氣客之故作接内之¶
<pb:KR3e0078_WYG_014-18b>¶
夢於是上補心安神中調脾胃升舉其陽下用益精生¶
隂固陽之劑不三月而病安矣　一老人年六十患瘧¶
嗽自服四獸飲多積成濕熱乗於下焦幾致危困診其¶
脉尺部數而有力與補中益氣加涼劑三日與黄蘗丸¶
次早診之尺脉頓減問之曰夜來夢交接否曰然幸不¶
泄曰年老精衰固無以泄其火熱結於精房者得泄火¶
益隂之藥其火散走於隂器之竅病可減矣再服二日¶
又夢其瘧嗽全愈　亦有鬼魅相感者大全良方論婦¶
<pb:KR3e0078_WYG_014-19a>¶
人夢與鬼交者由蔵府虚神不守故鬼氣得為病也其¶
狀不欲見人如有對晤時獨言笑或時悲泣是也脉息¶
乍大乍小乍有乍無皆鬼邪之脉又脉來綿綿不知度¶
數而顔色不變亦其候也夫鬼本無形感而遂通盖因¶
心念不正感召其鬼附邪氣而入體與相接所以時見¶
於夢治之之法則朱砂雄黄麝香鬼箭虎頭骨辟邪之¶
屬是也　蔣右丞子毎夜有夢招以徳治之連二日診¶
脉觀其動止終不舉頭但俯視不正當人知為隂邪相¶
<pb:KR3e0078_WYG_014-19b>¶
著叩之不肯言其所交之鬼狀其父遂問隨出之童僕¶
乃言一日至城隍廟見侍女以手於其身摩久之三五¶
日遂聞病此即令法師入廟毁其像小腹泥土皆濕其¶
病即安　試觀張仲景治下焦真陽與精血兩虚病小¶
腹弦急脉芤動微𦂳男子失精女子夢交通則用桂枝¶
龍骨之屬温之固之若陽浮上而不降作悸衂手足煩¶
熱咽乾口燥隂獨居於内而為裏急腹中痛夢失精者¶
小建中湯和之皆可取以為法也　醫家大法曰嘗治¶
<pb:KR3e0078_WYG_014-20a>¶
脱真不止者以澀劑收止之則不能收不能止不若瀉¶
心火若瀉心火不能止之不若用升陽之劑加風藥之¶
類止之非此能止之也舉其氣上而不下也¶
　　　赤白濁¶
溺與精所出之道不同淋病在溺道故綱目列之肝膽¶
部濁病在精道故綱目列之腎膀胱部今患濁者雖便¶
時莖中如刀割火灼而溺自清唯竅端時有穢物如瘡¶
膿目眵淋漓不斷初與便溺不相混濫猶河中之濟焉¶
<pb:KR3e0078_WYG_014-20b>¶
至易辨也毎見時醫以淋法治之五苓八正雜投不已¶
而増劇者不可勝數予毎正之而其餘尚難以户説也¶
盖由精敗而腐者什九由濕熱流注與虚者什一　丹¶
溪云屬濕熱有痰有虚赤屬血由小腸屬火故也白屬¶
氣由大腸屬金故也或曰思慮過度嗜欲無窮俾心腎¶
不交精元失守以為赤白二濁之患赤濁者為心虚有¶
熱由思慮而得之白濁者為腎虚有寒因嗜欲而得之¶
(葉氏曰原病式以赤白濁均屬於熱其辨甚明然因於/虚寒者不可謂無如上所言是也但熱多寒少耳虚熱)¶
<pb:KR3e0078_WYG_014-21a>¶
(者清心蓮子飲虚/寒者&KR1181;薢分清飲)白濁有濕痰流注宜燥中宫之濕赤¶
者濕傷血也　有胃中濁氣下流滲入膀胱而白濁者¶
蒼白二陳湯加升提之劑　虚勞者用補隂藥胃弱者¶
參术加升麻柴胡　心經伏暑赤濁者四苓散加香薷¶
麥門冬人參石蓮肉　戴氏云有白濁人服𤣥兎丹不¶
愈服附子八味丸即愈者不可不知　有小便如常停¶
久纔方定濁有小便出即如米泔若小兒疳病者宜分¶
清飲加茯苓半錢下小兎絲子丸　如服藥未效宜四¶
<pb:KR3e0078_WYG_014-21b>¶
七湯吞青州白丸子及辰砂妙香散吞𤣥兎丹及小兎¶
絲子丸山藥丸如白濁甚下淀如泥或稠粘如膠頻逆¶
而澀痛異常此非是熱淋此是精濁窒塞竅道而結宜¶
五苓妙香散吞八味丸小兎絲子丸或萆薢分清飲¶
精者血之所化有濁去太多精化不及赤未變白故成¶
赤濁此虚之甚也何以知之有人天癸未至强力好色¶
所泄半精半血　若溺不赤無他熱症縱雖赤濁不可¶
以赤為熱只宜以治白濁法治之　若溺赤下濁亦赤¶
<pb:KR3e0078_WYG_014-22a>¶
口渴時發熱者辰砂妙香散吞靈砂丹或清心蓮子飲¶
發熱不退口燥舌乾之甚者此乃精虧内燥腎枯不潤¶
四物湯吞𤣥兎丹和加減八味丸久服乃效(按既熱燥/如此而用)¶
(藥無一涼補濡潤之劑非其治也曷若以生地麥門/冬五味鹽炒黄茋淡竹葉地骨皮山藥之類治之)¶
或問丹溪云白濁之病因何與前人所論不同將古今¶
異也子能與我折衷乎曰辨古今之得失必以内經證¶
之是病自巢氏病源候論曰白濁者由勞傷腎腎氣虚¶
冷故也由是厯代方論宗其説無異詞不唯白濁之理¶
<pb:KR3e0078_WYG_014-22b>¶
不明所治之法亦誤不思内經本無白濁之名唯言少¶
隂在泉客勝溲便變少陽在泉客勝則溲白又言思想¶
無窮入房太甚發為白淫與脾移熱於腎出白二者皆¶
隨溲而下夫如是非白濁之源乎原病式因舉内經謂¶
諸病水液渾濁皆屬於熱言天氣熱則水渾濁寒則清¶
潔水體清火體濁又如清水為湯則自然白濁也可謂¶
發聖人之㫖以正千載之誤矣然不讀其書者世猶未¶
盡知斯道也予嘗聞先生論白濁多因濕熱下流膀胱¶
<pb:KR3e0078_WYG_014-23a>¶
而成赤白濁即靈樞所謂中氣不足溲便為之變是也¶
必先補中氣使升舉之而後分其蔵府氣血赤白虚實¶
以治與夫其他邪熱所傷者固在瀉熱補虚設腎氣虚¶
甚或火熱亢極者則不宜峻用寒涼之劑必以反佐治¶
之要在權衡輕重而已　痿論曰思想無窮所願不得¶
意淫於外入房太甚宗筋弛縱發為筋痿及為白淫夫¶
腎蔵天一以慳為事志意内治則精全而濇若思想外¶
淫房室太甚則固有淫泆不守輙隨溲溺而下也然本¶
<pb:KR3e0078_WYG_014-23b>¶
於筋痿者以宗筋弛縱也宜内補鹿茸丸茯兎丸金箔¶
丸珍珠粉丸¶
診　脉洪大而濇按之無力或微細或沉𦂳而濇為元¶
氣不足若尺脉虚或浮者急疾者皆難治遲者易治¶
　　　前隂諸疾(隂縮隂縱/隂冷隂痒)　(隂痿痛隂汗臊臭/隂腫    隂吹)¶
前隂所過之脉有二一曰肝脉二曰腎脉經云足厥隂¶
之脉入毛中過隂器抵少腹是肝脉所過也又云督脉¶
者起於小腹以下骨中央女子入繫廷孔循隂器男子¶
<pb:KR3e0078_WYG_014-24a>¶
循莖下至簒與女子等是督脉所過也¶
隂縮隂縱　隂縮謂前隂受寒入腹内也隂縱謂前隂¶
受熱挺長不收也經曰足厥隂之筋傷於寒則隂縮入¶
傷於熱則縱挺不收治在行水清隂氣是也　丹溪治¶
鮑兄二十餘嵗玉莖挺長腫而痿皮塌常潤磨股不能¶
行兩脇氣上手足倦弱先以小柴胡加黄連大劑行其¶
濕熱畧加黄蘗降其逆上之氣其挺腫漸收漸減及半¶
但莖中有堅塊未消遂以青皮為君佐以散風之劑末¶
<pb:KR3e0078_WYG_014-24b>¶
服外以絲𤓰汁調五倍子末傅而愈　平江王氏子年¶
三十嵗忽隂挺長腫而痛脉數而實用朴硝荆芥湯浸¶
洗又用三一承氣湯大下之愈　内經刺灸前隂挺長¶
之法有一經云足厥隂之别名曰蠡溝去内踝五寸别¶
走少陽其病實則挺長取之所别是也　内經診隂縮¶
而死者皆屬肝傷經云肝悲哀動中則傷魂魂傷則狂¶
妄不精不精則不正當隂縮而攣筋兩脇骨不舉毛悴¶
色夭死於秋又云厥隂終者喜溺舌卷卵上縮是也¶
<pb:KR3e0078_WYG_014-25a>¶
隂痿　隂痿皆耗散過度傷於肝筋所致經云足厥隂¶
之經其病傷於内則不起是也　腎脉太甚為隂痿¶
運氣隂痿皆屬濕土制腎經云太隂司天濕氣下臨腎¶
氣上從隂痿氣衰而不舉是也　仲景八味丸治陽事¶
多痿不振今依前方夏減桂附一半春秋三停減一疾¶
去精足全減桂附只依六味地黄丸(此法可治/傷於内者)　隂痿¶
弱兩丸冷隂汗如水小便後有餘滴臊氣尻臋并前隂¶
冷惡寒而喜熱膝亦冷此肝經濕熱宜固真湯柴胡勝¶
<pb:KR3e0078_WYG_014-25b>¶
濕湯(此法可治濕/氣制腎者)　腎脉大右尺尤甚此相火盛而反¶
痿宜滋腎丸或鳯髓丹¶
隂汗臊臭隂冷隂痒　隂汗濕痒用大蒜煨剥去皮爛¶
研同淡荳豉末搜和丸桐子大朱砂為衣毎服三十丸¶
棗二枚燈心數莖煎湯空心送下　隂汗不止内服青¶
蛾丸外用爐甘石一分真蛤粉半分乾撲或蜜佗僧和¶
蛇牀子研末撲之　東垣治一富者前隂間常聞臊臭¶
又因連日飲酒腹中不和夫前隂者足厥隂之脉絡隂¶
<pb:KR3e0078_WYG_014-26a>¶
器出其挺末臭者心之所走散入於五方為臭入肝為¶
臊臭此其一也當於肝經中瀉行間是治其本後於心¶
經中瀉少衝以治其標如惡針當用藥除之治法當求¶
其本連日飲酒夫酒者氣味俱能生濕熱是風濕熱合¶
於下焦為邪故經云下焦如瀆又云在下者引而竭之¶
酒者是濕熱之水亦宜决前隂以去之是合下焦二法¶
治之宜龍膽瀉肝湯柴胡入肝為引用澤瀉車前子木¶
通其淡滲之味利小便亦除臊臭是謂在下者引而竭¶
<pb:KR3e0078_WYG_014-26b>¶
之生地黄龍膽草之苦寒瀉酒濕熱更兼車前子之類¶
以徹肝中邪氣肝主血用當歸以滋肝中血不足也¶
面色痿黄身黄脚軟弱無力隂汗隂莖有夭色宜温腎¶
湯　前隂如氷冷并冷汗兩脚痿弱無力宜補肝湯¶
溺黄臊臭淋瀝兩丸如氷隂汗浸兩股隂頭亦冷正值¶
十二月天寒凛冽霜雪交集寒之極矣宜清震湯　兩¶
外腎冷兩髀樞隂汗前隂痿弱隂囊濕痒臊氣宜柴胡¶
勝濕湯　千金方有人隂冷漸漸冷氣入隂囊腫滿恐¶
<pb:KR3e0078_WYG_014-27a>¶
死日夜痛悶不得眠取生椒擇之洗浄以布帛裹著丸¶
囊令厚半寸須臾熱氣大通日再易之取出瘥　本事¶
方曽有人隂冷漸次冷氣入隂囊腫滿晝夜悶疼不得¶
眠煮大薊汁服立瘥　前隂兩丸濕痒秋冬尤甚冬月¶
減宜椒粉散　腎囊濕痒先以吳茱萸煎湯洗之後用¶
吳茱萸半兩寒水石三錢黄蘗二錢半樟腦蛇&KR0451;子各¶
半兩輕粉一錢白礬三錢硫黄三錢梹榔三錢白芷三¶
錢為末摻之¶
<pb:KR3e0078_WYG_014-27b>¶
隂腫痛　風熱客於腎經腎虚不能宣散而腫發歇疼¶
痛聖惠沉香散沉香五錢㯽榔一兩丹參赤芍藥白蒺¶
藜去刺炒製枳殻赤茯苓各七錢半空心温服　腫而¶
有氣上下攻注脹悶聖惠木香散木香半兩赤茯苓一¶
兩牡丹皮澤瀉各七錢半防風半兩㯽榔一兩郁李仁¶
一兩湯浸去皮微炒為末食前温酒服　小蟠葱散五¶
苓散生料和四兩重依方加㯽榔半兩茴香炒八錢川¶
楝肉半兩薑葱煎空心服　腫痛不可忍雄黄二兩研¶
<pb:KR3e0078_WYG_014-28a>¶
白礬二兩甘草二尺煮水三升稍熱浴之又雞翅燒灰¶
為末空心粥飲調下二錢患左取左翅患右取右翅又¶
取伏龍肝以雞子白和傅之又馬齒莧搗汁或桃仁去¶
皮搗爛或蛇牀子末雞子黄和三者各可傅之　痛用¶
苦楝樹向陽根木香吳茱萸㯽榔為末醋糊丸熱酒不¶
拘時服　卒痛如刺大汗出小蒜一升韭根一斤楊栁¶
根一斤剉酒三升煎沸乗熱熏之　隂莖痛是厥隂經¶
氣滯兼熱用甘草梢盖欲緩其氣耳若病淋而作痛似¶
<pb:KR3e0078_WYG_014-28b>¶
難一㮣論之必須清肺氣而清濁自分矣氣虚六君血¶
虚四物等各用黄蘗知母滑石石葦琥珀之類　婦人¶
隂腫腎痛枳實半斤切碎炒熱布裹包熨之冷即愈¶
隂吹　胃氣下泄隂吹而正喧此穀氣之實也膏髪煎¶
導之¶
　　　疝¶
或問疝病古方有以為小腸氣者有以為膀胱氣者唯¶
子和丹溪専主肝經而言其説不同何以辨之曰小腸¶
<pb:KR3e0078_WYG_014-29a>¶
氣小腸之病膀胱氣膀胱之病疝氣肝經之病三者自¶
是不一昔人以小腸膀胱氣為疝者誤也殊不知足厥¶
隂之經環隂器抵少腹人之病此者其發睪丸脹痛連¶
及少腹則疝氣之係於肝經可知矣小腸氣俗謂之横¶
弦竪弦遶臍走注少腹攻刺而膀胱氣則在毛際之上¶
小腹之分作痛與疝氣之有形如𤓰有聲如蛙或上於¶
腹或下於囊者不同也但小腸膀胱因經絡並於厥隂¶
之經所以受病連及於肝則亦下控引睪丸為痛然止¶
<pb:KR3e0078_WYG_014-29b>¶
是二經之病不可以為疝也　趙以徳曰此條本為睪¶
丸之症立名然内經以疝者痛也有腹中蔵府之痛一¶
以疝而名者故通敘於此其腹中五蔵之疝得以就此¶
而考焉有睪丸之痛内經謂任脉為病男子内結七疝¶
女子帶下瘕聚衝脉為病逆氣裏急然稱任脉有七疝¶
名無疝之狀及按諸篇以雙字命其名者曰&KR1155;疝者以¶
三陽為病發寒熱痿厥其傳為&KR1155;疝及陽明司天與之¶
勝肝是動病足陽明筋病皆為㿉疝謂厥疝者面黄脉¶
<pb:KR3e0078_WYG_014-30a>¶
之至大有虚有積氣在腹中厥氣名曰厥疝謂疝瘕以¶
脾傳邪之間病名疝瘕少腹寃熱而痛出白一名曰蠱¶
謂衝疝者以衝任督生病上衝心痛不得前後謂卒疝¶
者邪客厥隂之絡則卒疝暴痛與厥隂别蠡溝氣逆亦¶
睪丸率痛謂㿉癃疝者厥隂之隂盛而脉脹不通謂狐¶
疝者肝所生病也殆非及此雙字之名者由任脉行諸¶
經之㑹而有七疝者歟此外獨稱一字疝者則有太隂¶
在泉主勝寒氣厥陽甚則為疝有太陽在泉小腹控睪¶
<pb:KR3e0078_WYG_014-30b>¶
上引心痛有小腹痛不得大小便名曰疝得之寒有足¶
太隂筋病隂氣紐痛上引臍有心疝脉急小腸為使小¶
腸當有形有腎脉大急深皆為疝心脉摶滑急為心疝¶
肺脉沉摶為肺疝三隂急為疝靈樞有謂心疝肝脉滑¶
甚為㿉疝脾脉微大為疝氣腹中裹大膿血在腸胃之¶
外滑甚為㿉癃腎脉滑甚為癃㿉諸脉之滑者為陽氣¶
甚盛微有熱夫如是者名為七疝中分邪氣之寒熱者¶
也内經又云少陽脉滑病肺風疝太隂脉滑病脾風疝¶
<pb:KR3e0078_WYG_014-31a>¶
陽明脉滑病心風疝太陽脉滑病腎風疝少陽脉滑病¶
肝風疝所言風者非外入之風由肝木陽蔵動之風也¶
故經云脉滑曰風然連以疝稱者盖腎肝同居下焦而¶
足厥隂佐任脉之生化因肝腎之氣並逆所以任之隂¶
氣為疝肝之陽氣為風所以風疝連稱也李東垣謂脉¶
滑者為丙丁火熱併於下不勝壬癸從寒水之化故生¶
&KR1155;疝亦用熱治内經初不見於尺部而言也豈不為外¶
寒鬱内熱之故乃曰熱火從寒化恐理未當而經更有¶
<pb:KR3e0078_WYG_014-31b>¶
莖垂者身中之機隂陽之候津液之道也或飲食不節¶
喜怒不時津液内溢下流於睪血道不通日久不休俯¶
仰不便趍翔不能此病榮然有水不上不下若此者亦¶
㿉疝之一也張仲景言疝皆由寒邪得之亦同内經之¶
云脉者當温散之或曰内經言疝似若各從諸經脉所¶
生今子何為盡屬於任脉乎曰任脉是疝病之本源各¶
經是疝病之支流何以言之盖腎蔵以四方分部者言¶
則屬五行之寒水以居在下位者言則屬地道之隂隂¶
<pb:KR3e0078_WYG_014-32a>¶
形偶故腎有兩兩其形則地道之剛柔立焉包居兩形¶
之間出納腎蔵之精血以行坤土之化生成百骸萬象¶
及夫生長壯者已之天癸與作强伎巧之用悉在於斯¶
然而坤土居尊不自司其職司其職者乃衝任二脉起¶
於包中者行其化也是故五蔵六府之經皆受氣於六¶
脉因以海名之所以二脉貴乎流通而惡閉塞流通則¶
天之陽氣下降與之從事故施化之道行閉塞則天之¶
陽絶故地之隂亦結而百病作矣疝者是其二也所致¶
<pb:KR3e0078_WYG_014-32b>¶
任脉之病者若剛柔自相勝負與内外邪之感傷皆得¶
使其隂陽不和隂偏勝則寒氣衝擊陽偏勝則熱氣内¶
入隂反之外悉致任脉為疝縱其邪不自任脉而起初¶
由各經所受而得者亦必與任脉相犯故也所犯者何¶
或所勝之經脉相傳或受不以次所乗或任脉過處與¶
受邪之經相㑹或六經受氣之際挾邪犯其海則皆足¶
以感動任脉内含結固不化之隂上擊蔵府則為腹中¶
之疝下入厥隂㑹於隂器則為睪丸之疝盖疝自立名¶
<pb:KR3e0078_WYG_014-33a>¶
獨為任脉所職在地之隂特然起擊者而命之也若諸¶
經受邪不與任脉相干則不名為疝矣不然何内經舉¶
痛篇靈樞百病始生篇専為發明經脉腹中諸痛者乃¶
無一字名其疝也始可見任脉者是疝病之本源諸經¶
所云疝者是其支流餘裔耳若夫巢氏所敘七疝者曰¶
厥疝癥疝寒疝氣疝盤疝胕疝狼疝也其厥逆心痛諸¶
飲食吐不下名曰厥疝腹中氣乍滿心下盡痛氣積如¶
臂名曰癥疝寒飲食即脇下腹中盡痛名曰寒疝腹中¶
<pb:KR3e0078_WYG_014-33b>¶
乍滿乍減而痛名曰氣疝腹中痛在臍旁名曰盤疝腹¶
中臍下有積聚名曰胕疝小腹與隂相引而痛大便難¶
名曰狼疝及言諸疝之候止以隂氣積於内為寒氣所¶
加使榮衛不調血氣虛弱故風冷入於腹内而成疝也¶
小兒㿉者隂核腫大由啼哭軀氣不止動於隂氣結聚¶
不散所致者也觀於五疝皆是痛在心腹之疝也獨舉¶
㿉疝屬小兒病者耳後人述其説更舉内經謂脾風𫝊¶
之於腎名曰蠱疝瘕少腹寃而痛一名曰蠱者謂之蠱¶
<pb:KR3e0078_WYG_014-34a>¶
病又立隂疝條即&KR1155;疝也將以足七疝之數此言五條¶
為心腹痛者之治療則曰若因七情所傷者當調氣安¶
其五蔵外邪所干者當温散之治之不當内外之氣交¶
入於腎者為腎氣入於膀胱者為膀胱氣入於小腸者¶
為小腸氣腎與膀胱一蔵一府其氣通於外腎小腸系¶
於睪丸系㑹故也又謂隂疝一名&KR1155;疝其種有四積腸¶
&KR1155;氣&KR1155;卵脹水&KR1155;是也若寒温之氣有連於小腸者即¶
小腹控睪丸而痛隂丸上下謂之腸&KR1155;寒氣客於經筋¶
<pb:KR3e0078_WYG_014-34b>¶
足厥隂脉受邪脉脹不通邪結於睪卵謂之卵脹腎虚¶
之人因飲食不節喜怒不時津液内結謂之水&KR1155;至張¶
戴人非之曰此俗工所立謬名也盖環隂器上抵少腹¶
乃屬足厥隂肝經之部分是受疝之處也或在泉寒勝¶
水氣攣縮鬱於此經或司天燥勝木氣抑鬱於此經或¶
忿怒悲哀憂抑頓挫結於此經或藥淋外固閉尾縮精¶
壅於此經了不相干膀胱腎小腸之事乃厥隂肝經之¶
職也凡疝者非肝木受邪則肝木自甚也由是於隂疝¶
<pb:KR3e0078_WYG_014-35a>¶
中亦立七疝之名曰寒疝水疝筋疝血疝氣疝狐疝&KR1155;¶
疝也寒疝其狀囊冷結硬如石隂莖不舉或連控睪丸¶
而痛得於坐卧濕地及磚石或冬月渉水或值雨雪或¶
風冷處使内過勞宜以温劑下之久而無子水疝其狀¶
腎囊腫痛隂汗時出或囊腫狀如水晶或囊痒搔出黄¶
水或小腹按之作水聲得之飲水醉酒使内過勞汗出¶
而遇風寒濕之氣聚於囊中故水多令人為卒疝宜以¶
逐水之劑下之筋疝其狀隂莖腫脹或潰或膿或痛而¶
<pb:KR3e0078_WYG_014-35b>¶
裏急筋縮或莖中痛痛極則痒或挺縱不收或白物如¶
精隨溲而下得於房室勞傷及邪術所使宜以降心火¶
之藥下之血疝其狀如黄𤓰在小腹兩傍横骨兩端約¶
中俗云便癰得於春夏重感大燠勞於使内氣血流溢¶
滲入脬囊留而不去結成癰腫膿少血多宜以和血之¶
劑下之氣疝其狀上連腎區下及隂囊或因號哭忿怒¶
則氣鬱乏而脹怒哭號罷則氣散者是也宜以散氣之¶
劑下之或小兒亦有此疾俗曰偏氣得於父巳年老¶
<pb:KR3e0078_WYG_014-36a>¶
或年少多病隂痿精怯强力入房因而有子胎中病也¶
此病不治狐疝其狀如瓦卧則入小腹行立則出小腹¶
入囊中狐則晝出穴而溺夜入穴而不溺此疝出入上¶
下徃來正與狐相類亦與氣疝大同小異令人帶鈎鈐¶
是也宜以逐氣流經之藥下之&KR1155;疝其狀隂囊腫縋如¶
升如斗不痒不痛是也得之地氣卑濕所生故江淮之¶
間湫塘之處多感此疾宜以去濕之藥下之諸疝下去¶
之後可調則調可補則補各量病勢勿拘俗法經所謂¶
<pb:KR3e0078_WYG_014-36b>¶
隂盛而腹脹不通者&KR1155;癃疝也不可不下其論如此戴¶
人既曰用内經靈樞明堂之論要窮疝病之源而不及¶
於任脉生病之源何也盖因力辨隂器與小腸腎膀胱¶
了不相干是屬足厥隂部分受病之原立説所以不及¶
於任脉然已三見於論中矣其間引治疝之穴多與任¶
脉所㑹一也又稱衝任督與厥隂㑹於曲骨環隂器二¶
也復言凡精滑白淫皆男子之疝也血涸不月罷腰膝¶
上熱嗌乾少腹有塊女子之疝也但女子不謂之疝而¶
<pb:KR3e0078_WYG_014-37a>¶
謂之瘕即任脉内結之病尤明者三也凡戴人辨論之¶
詞强直専主其一則不復顧其二在&KR1155;疝中有無六經¶
外證之可辨若果有膀胱小腸之證者又安得不從之¶
如靈樞謂小腸病者小腹痛腰脊控睪丸而痛之類論¶
治法亦然因病在下必先下之更不問虚弱之人於首¶
尾不可下者下之有不旋踵之禍豈待下後始補而可¶
回其生乎然而戴人之書其詞直其義明讀之使人豁¶
然以去胸中之茅塞誠是諸醫書之冠及乎詳玩之則¶
<pb:KR3e0078_WYG_014-37b>¶
少温潤反覆之意且夫隂陽變化生病於無窮治法亦¶
無窮非一人所能究學者當因其已明益其未至然後¶
得為善用其書者丹溪先生嘗論睪丸連小腹急痛者¶
或有形或無形或有聲或無聲人皆以為經絡得寒收¶
引不行而作痛不知此病始於濕熱鬱遏至久又感外¶
寒濕熱被鬱而作痛也其初致濕熱之故盖大勞則火¶
起於筋醉飽則火起於胃房勞則火起於腎大怒則火¶
起於肝火鬱之久濕氣便盛濁液凝聚并入血隧流於¶
<pb:KR3e0078_WYG_014-38a>¶
厥隂肝屬木性急速火性又暴烈為寒所束宜其痛甚¶
而暴也此論亦就厥隂受病處發明戴人之未至者也¶
誠有功於後學盖&KR1155;疝不離此三者之邪熱則縱寒則¶
痛濕則腫須分三者多少而治之兩丸俱病固然也設¶
有偏於一者予又不能無其説焉腎有兩分左右其左¶
腎屬水水生肝木木生心火三部皆司血統納左之血¶
者肝木之職也其右屬火火生脾土土生肺金三部皆¶
司氣統納右之氣者肺金之職也是故諸寒收引則血¶
<pb:KR3e0078_WYG_014-38b>¶
泣所以寒血從而歸肝下注於左丸諸氣憤鬱則濕聚¶
所以氣濕從而歸肺下注於右丸且夫睪丸所絡之筋¶
非盡由厥隂而太隂陽明之筋亦入絡也徃徃見人偏¶
患於左丸者則痛多腫少偏於右丸者則痛少腫多此¶
便可騐也姑書治效者一二症以明之予壯年啖柑橘¶
過多積成飲癖在右脇下𨼆𨼆然不敢復啖數年已一¶
日山行太勞飢渇甚遇橘芋食之橘動舊積芋復滯氣¶
即時右丸腫大寒熱交作因而思之脾肺皆主右故積¶
<pb:KR3e0078_WYG_014-39a>¶
飲滯氣下陷太隂陽明之經筋俱傷其邪從而入於囊¶
中著在睪丸筋膜而為腫脹張戴人有言病分上下治¶
雖是木鬱為疝在下則不可吐亦當從下引而竭之竊¶
念病有不同治可同乎今犯飢勞傷脾脾氣下陷必升¶
舉之則胃氣不復下陷而積可行若用藥下之恐重陷¶
胃氣也先服調胃劑一二貼次早注神使氣至下焦嘔¶
逆而上覺肋下積動到中焦則吐而出之吐後&KR1155;腫減¶
半次早復吐吐後和胃氣疏通經絡二三日愈凡用此¶
<pb:KR3e0078_WYG_014-39b>¶
法治酒傷與飲水注右丸腫者皆效又治一人病後飲¶
水患左丸痛甚灸大敦用摩腰膏内用烏附丁麝香以¶
摩其囊上抵横骨端灸温帛覆之痛即止一宿腫亦全¶
消矣¶
厯代獨治外束之寒　發明云男子七疝痛不可忍者¶
婦人瘕聚帶下皆任脉所主隂經也乃肝腎受病治法¶
同歸於一宜丁香楝實丸凡疝氣帶下皆屬於風全蝎¶
治風之聖藥也川練茴香皆入小腸經當歸𤣥胡索活¶
<pb:KR3e0078_WYG_014-40a>¶
血止痛疝氣帶下皆積寒邪入於小腸之間故用附子¶
佐之丁香木香為引導藥也　羅謙甫治火兒赤紐隣¶
久病疝氣復因七月間飢飽勞役過飲潼乳所發甚如¶
初面色青黄不澤臍腹陣痛搐撮不可忍腰曲不能伸¶
熱物熨之稍緩脉得細小而急難經云任之為病男子¶
内結七疝皆積寒於小腸之間所致也非大熱之劑即¶
不能愈遂製一方名之曰沉香桂附丸　臍下撮急疼¶
痛并臍下周身一遭皆急痛小便頻數清其五脉急洪¶
<pb:KR3e0078_WYG_014-40b>¶
緩濇沉按之皆虚獨腎脉按之不急皆虚無力名曰腎¶
疝宜丁香疝氣丸　男子婦女疝氣臍下冷痛相引腰¶
胯而痛宜當歸四逆湯　發明天台烏藥散川苦棟散¶
簡易木香東子散皆用巴豆炒藥許學士云大抵此疾¶
因虚而得之不可以虚驟補邪之所凑其氣必虛留而¶
不去其病則實故必先滌去所蓄之邪熱然後補之是¶
以諸藥多借巴豆氣者盖為此也　金匱方寒疝腹中¶
痛逆冷手足不仁若身疼痛灸刺諸藥不能治抵當烏¶
<pb:KR3e0078_WYG_014-41a>¶
頭桂枝湯主之用烏頭一味以蜜二升煎減半去查以¶
桂枝湯五合和之令得一升後初服二合不知再服三¶
合又不知復加至五合其知者如醉狀得吐者為中病¶
海蔵以附子建中湯加蜜煎治疝即此法也　腹痛脉¶
弦而𦂳弦則衛氣不行即惡寒𦂳則不欲食弦𦂳相摶¶
即為寒疝寒疝繞臍痛若發則自汗出手足厥冷其脉¶
沉弦者大烏頭煎主之　衍義云葫蘆巴本經云得茴¶
香桃仁治膀胱氣甚效嘗合用桃仁麩炒各等分半酒¶
<pb:KR3e0078_WYG_014-41b>¶
糊丸半為散毎服五七十丸空心食前鹽酒下散以熱¶
米飲調下與丸子相間空心各一二服效　寳鑑葫蘆¶
巴丸¶
丹溪治内鬱之濕熱　煎方枳實九粒炒桃仁十四個¶
炒山梔仁九個炒呉茱茰七粒炒山查四粒炒生薑如¶
指大以六味同入擂盆擂細取順流水一鍾入瓶内煎¶
至微沸帶查服如濕勝&KR1155;疝者加荔枝核如痛甚者加¶
鹽炒大茴香二錢如痛處可按者加薄桂少許　丸方¶
<pb:KR3e0078_WYG_014-42a>¶
山梔二兩炒山查四兩炒枳實炒茴香炒各二兩柴胡¶
牡丹皮八角茴香各一兩炒桃仁茱茰炒各半兩末之¶
酒糊丸空心鹽湯下五六十丸　陽明受濕熱傳入大¶
腸發熱惡寒小腹連毛際間悶痛不可忍用梔子仁炒¶
桃仁炒枳實炒山查各等分同研細入生薑汁半合用¶
水一小鍾盪起煎令沸熱服之一方加茱茰¶
寒熱兼施　靈樞云胃中熱腸中寒則疾飢小腹痛脹¶
　丹溪云愚見有用川烏頭梔子等分作湯用之其效¶
<pb:KR3e0078_WYG_014-42b>¶
亦敏後因此方隨症與形加減用之無有不效盖川烏¶
頭治外束之寒梔子仁治内鬱之熱也　又云諸疝痛¶
處用手按之不痛者屬虚必用桂枝炒山梔細切川烏¶
頭等分為細末生姜自然汁打糊為丸如桐子大毎服¶
三四十丸空腹白湯下　羅謙甫云隂疝足厥隂之脉¶
環隂器抵少腹或痛因腎虚寒水涸竭瀉邪補肝蒺藜¶
湯主之¶
補例　丹溪云疝有挾虚而發者其脉不甚沉𦂳而大¶
<pb:KR3e0078_WYG_014-43a>¶
豁無力者是也然其痛亦輕唯覺重墜牽引耳當以參¶
术為君䟽導藥佐之盖䟽導藥即桃仁山查枳實梔仁¶
茱茰川棟𤣥胡索丁香木香之類是也　海蔵云姬提¶
領因疾服凉劑數日遂病臍腹下大痛幾至於死與姜¶
附等劑雖稍蘇痛不已隨本方内倍芍藥服之愈　金¶
匱方寒疝腹中痛及脇痛裏急者當歸生姜羊肉湯主¶
之衍義云張仲景治寒疝用生姜羊肉湯服之無不應¶
騐有一婦人産當寒月寒氣入産門腹臍以下脹滿手¶
<pb:KR3e0078_WYG_014-43b>¶
不欲犯此寒疝也師將治之以抵當湯謂有瘀血非其¶
治也可服仲景羊肉湯二服遂愈¶
肝氣　肝足厥隂經之病必小腹引脇而痛經云厥隂¶
之復小腹堅滿裏急暴痛是風氣肋肝盛而然治法當¶
瀉肝也又云嵗金太過民病兩脇下痛小腹痛又云嵗¶
木不及燥乃大行民病中清胠脇痛少腹痛又云嵗土¶
不及風乃大行民病腹痛復則胸脇暴痛下引小腹者¶
是燥邪攻肝虚而然治法當補肝瀉金也又云寒氣客¶
<pb:KR3e0078_WYG_014-44a>¶
於厥隂之脉則血泣脉急故脇肋與小腹相引痛又云¶
肝病者兩脇下痛引小腹取其經厥隂小腸又云邪客¶
厥隂之絡令人卒疝暴痛刺足大指爪甲上與肉交者¶
各一痏男子立已女子有頃已左取右右取左　瀉肝¶
山梔川芎桂芍之屬　補肝當歸生薑羊肉之屬¶
小腸氣　小腸之病小腹引睪丸必連腰脊而痛經云¶
少隂之脉心下熱善飢臍下痛又云少隂之復燠熱内¶
作小腹絞痛者是熱助小腸盛而然治法當瀉小腸也¶
<pb:KR3e0078_WYG_014-44b>¶
又太陽在泉寒淫所勝與太陽之復皆病小腹控睪引¶
腰脊上衝心痛及太隂司天大寒且至病小腹痛者是¶
寒邪攻小腸虚而然治法當補小腸瀉寒邪也　寳鑑¶
引至真大要論云小腹控睪引腰脊上衝心唾出清水¶
及為噦噫甚則入心善悲善忘甲乙經曰邪在小腸也¶
小腸病者小腹痛引腰脊貫肝肺其經虚不足則風冷¶
乗間而入邪氣既入則厥之證上衝肝肺客冷散於胸¶
結於臍控引睪丸上而不下痛而入腹甚則衝心胸盖¶
<pb:KR3e0078_WYG_014-45a>¶
其經絡所屬所係也治之方茴香炒楝實剉炒食茱茰陳皮¶
馬藺花醋炒各一兩芫花醋炒五錢右為末醋糊丸如桐子大¶
毎服十丸至二十丸温酒送下　又方益智仁蓬术各¶
半兩茴香山茱茰肉牛膝續斷川芎葫蘆巴防風牽牛¶
炒熟甘草各二錢半為細末毎服二錢水一盞二分煎兩¶
三沸空心連查服白湯調下二錢匕亦得¶
膀胱氣　膀胱之病小腹痛腫不得小便是也經云太¶
隂在泉病小腹痛腫不得小便是濕邪攻膀胱虛而然¶
<pb:KR3e0078_WYG_014-45b>¶
治法當補膀胱瀉濕土邪也又云膀胱病者小腹偏腫¶
而痛以手按之即欲小便而不得取委中央又云小腹¶
痛腫不得小便邪在三陽取之足太陽大絡(即委/陽穴)　許¶
學士云頃在岳城日歙尉宋荀甫膀胱氣作疼不可忍¶
醫者以剛劑與之痛愈甚小便不通三日矣臍下虚脹¶
心悶予因候之見其面赤黒脉洪大予曰投熱藥太過¶
隂陽痞塞氣不得通為之奈何宋尚手持四神丹數粒¶
云醫謂不止更服此予曰若服此定斃後無悔渠求治¶
<pb:KR3e0078_WYG_014-46a>¶
予適有五苓散一兩許分三服用連䰅葱一莖茴香一¶
撮鹽一錢水一盞半煎至七分令接續三服中夜下小¶
便如黒汁者一二升腰下寛得睡翌日診之脉已平安¶
矣續用碙砂丸與之數日瘥　婁全善治謝人妻小腹¶
疼痛小便不通先艾灸三隂交以茴香丁香青皮梹榔¶
桂茱茰𤣥胡索山查枳實又倍用黄蘗煎服愈¶
心疝　心脉微滑為心疝　心脉搏滑急為心疝　帝¶
曰診得心脉而急此為何病岐伯曰病名心疝小腹當¶
<pb:KR3e0078_WYG_014-46b>¶
有形也心為牡蔵小腸為之使故曰少腹當有形也¶
木香散　廣蔵煮散¶
&KR1155;疝　睪囊腫大如升如斗是也　丹溪云下部&KR1155;氣¶
不痛之方細思非痛斷房事與厚味不可用藥唯促其¶
夀若蒼术神麴白芷山查川芎枳實半夏皆要藥人視¶
其藥皆鄙賤之物已啟慢心又不能斷欲以愛䕶其根¶
本非惟無益而反被其害者多矣且其藥宜隨時月寒¶
熱更按君臣佐使加減大抵&KR1155;疝屬濕多　蒼术神麴¶
<pb:KR3e0078_WYG_014-47a>¶
白芷(散/水)山查川芎枳實半夏南星有熱加山梔一兩堅¶
硬加朴硝半兩秋冬加吳茱茰二錢半神麴糊丸　又¶
方南星山查蒼术各二兩白芷半夏枳實神麴各一兩¶
海藻昆布各半兩𤣥明粉吳茱茰各二錢為末酒糊丸¶
　又方治木腎不痛南星半夏黄蘗酒洗蒼术鹽炒枳實山¶
查白芷神麴炒滑石炒茱茰昆布酒糊丸空心鹽湯下¶
　治&KR1155;脹用香附子不拘多少為末毎用酒一盞海藻¶
一錢煎至半盞先撈海藻細嚼用所煎酒調末二錢服¶
<pb:KR3e0078_WYG_014-47b>¶
　楮葉雄者曬乾為末酒糊丸空心鹽酒下(無實者/為雄)¶
潔古海蛤丸　&KR1155;氣痛者易治荔核散三層茴香丸宣¶
胞丸地黄膏子丸安息香丸念珠丸隨宜選用　隂囊¶
腫脹大小便不通宜三白散　偏墜初生用穿山甲茴¶
香二味為末酒調下乾物壓之外用牡蠣煅良薑各等¶
分為細末津唾調敷大者一邉須臾如火熱痛即安¶
丹溪治一人因飲酒後飲水與水果偏腎大時作蛙聲¶
或作痛炒枳實一兩茴香鹽炒梔子炒各三錢研煎下¶
<pb:KR3e0078_WYG_014-48a>¶
保和丸　一人膀胱氣下墜如蛙聲臭橘子核炒十枚¶
桃仁二十枚蘿蔔自然汁研下保和丸　一人左腎核¶
腫痛此飲食中濕墜下成熱以橘核五枚桃仁七枚細¶
研順流水一盞煎沸熱下保和丸　木腎以枇杷葉野¶
紫蘇葉蒼耳葉水晶葡萄葉濃煎湯熏洗　雄黄一兩¶
研礬二兩生甘草半兩水五升煎洗　荆芥穗一兩朴¶
硝二兩為麤末蘿蔔葱同煎湯淋洗　大黄末醋和塗¶
之乾即易　馬鞭草搗塗　蔓菁根搗傅　經云陽明¶
<pb:KR3e0078_WYG_014-48b>¶
司天燥淫所勝丈夫&KR1155;疝婦人小腹痛又云陽明之勝¶
外發&KR1155;疝是燥邪攻肝氣虚而然治法當補肝瀉燥金¶
也　又云厥隂所謂&KR1155;疝婦人少腹腫者厥隂者辰也¶
三月陽中之隂邪在中故曰&KR1155;疝少腹腫也所謂癃疝¶
膚脹者曰隂亦盛而脉脹不通故曰&KR1155;癃疝也　三陽¶
為病發寒熱下為癰腫及為痿厥腨㾓其傳為&KR1155;疝¶
東垣曰隂陽别論云三陽為病發寒熱下為壅腫及為¶
痿厥腨㾓其𫝊為索澤又𫝊為&KR1155;疝夫熱在外寒在内¶
<pb:KR3e0078_WYG_014-49a>¶
則累垂此九夏之氣也寒在外熱在内則卵縮此三冬¶
之氣也足太陽膀胱之脉逆上迎手太陽小腸之脉下¶
行至足厥隂肝之脉不得伸其任脉並厥隂之脉逆則¶
如巨川之水致陽氣下墜是風寒濕熱下出囊中致兩¶
睪腫大謂之曰疝太甚則為&KR1155;足厥隂之脉與大腸膀¶
胱寒水之脉同至前隂之末傷寒家説足厥隂肝經為¶
病煩滿囊縮急下之宜大承氣湯以瀉大熱靈樞經云¶
足厥隂肝經筋中為寒則筋攣卵縮為大寒前説囊縮¶
<pb:KR3e0078_WYG_014-49b>¶
為大熱此説為大寒此説囊縮垂睪下引&KR1155;疝脚氣為¶
大寒風濕盛下垂為寒與上二説不同何也曰以平康¶
不病人論之夏暑大熱囊卵累垂冬天大寒急縮收上¶
與前三説又不同何也是相乖耶不相乖耶答曰傷寒¶
家囊卵縮大熱在内宜承氣湯急下之與經筋説囊卵¶
縮大寒在外亦是熱在内與傷寒家同故再引平康人¶
以證之冬天陽氣在内隂氣在外人亦應之故寒在外¶
則皮急皮急則囊縮夏月隂氣在内陽氣在外人亦應¶
<pb:KR3e0078_WYG_014-50a>¶
之故熱在外則皮緩皮緩則囊垂此&KR1155;疝之象也三説¶
雖殊其理一也用藥者宜詳審之已上三論各有所主¶
兼此考訂則脉證隂陽寒熱虛實之辨判然矣　内經¶
刺灸&KR1155;疝有四法　其一鈹石取睪囊中水液經云腰¶
腎者身之大關節也肢脛者人之管以趨翔也莖垂者¶
身中之機隂精之候津液之道也故飲食不節喜怒不¶
時津液内溢乃下流於睪血道不通日久不休俛仰不¶
便趨翔不能此病榮然有水不上不下鈹石所取形不¶
<pb:KR3e0078_WYG_014-50b>¶
可匿常不得蔽命曰去𤓰其法今世人亦多能之睪丸¶
囊大如斗者中蔵穢液必有數升信知此出古法也¶
其二取肝經云足厥隂之脉是動則病丈夫&KR1155;疝婦人¶
小腹腫是也是於足厥隂肝經視盛虚熱寒陷下而施¶
補瀉留疾與灸也　其三取肝之絡經云足厥隂之别¶
名曰蠡溝去内踝五寸别走少陽其别者徑脛上睪結¶
於莖其病氣逆則睪腫卒疝取之所别是也是於内¶
踝上五寸貼脛骨後近肉處蠡溝取之也　其四取足¶
<pb:KR3e0078_WYG_014-51a>¶
陽明筋經云足陽明之筋聚於隂器上腹其病轉筋髀¶
前腫㿉疝腹筋急治在燔針劫刺以知為數以痛為輸¶
是也是於轉筋痛處用火針刺之也¶
狐疝　卧則入腹立則出腹偏入囊中者是也　仲景¶
方隂狐疝氣有大小時時上下者蜘蛛散主之　内經¶
刺灸狐疝但取足厥隂一經經云肝足厥隂之脉所生¶
病者狐疝是也隨其經盛虚寒熱陷下取之也　耳後¶
陷者腎下腎下則腰尻痛不可俛仰為狐疝¶
<pb:KR3e0078_WYG_014-51b>¶
通治　不問何證皆可用生料五積散毎服一兩入鹽¶
炒吳茱萸茴香各一錢生姜三片葱白五寸煎空心熱¶
服　服藥未效大痛攻刺不已隂縮手足厥冷宜香附¶
子仍炒鹽乗熱用絹裹熨臍下若大小腑不甚通者五¶
苓散加桂下青木香丸　初發或頭疼身熱或憎寒肚¶
熱並宜参蘇飲加木香有逆上攻心下不覺痛而見心¶
疼者宜以生韭搗取自然汁和五苓散為丸茴香湯下¶
有腎氣纔動心氣亦發上下俱疼者宜異攻散吞茱茰¶
<pb:KR3e0078_WYG_014-52a>¶
内消丸或且専治下下痛定則上痛定矣　神方治¶
疝氣上衝如有物築塞心胸欲死手足冷者二三服除¶
根硫黄火中鎔化即投水中去毒研細荔核切片炒黄¶
陳皮各等分右為末飯丸桐子大毎服十四五丸温酒¶
下其疼立止患人自覺疼甚不能支持止與六丸不可¶
多也　食積與瘀血作痛者導積行血則愈(於傷食畜/血二門求)¶
(之/)¶
診　寸口弦𦂳為寒疝弦則衛氣不行氣不行則惡寒¶
<pb:KR3e0078_WYG_014-52b>¶
𦂳則不飲食　寸口遲緩遲為寒緩為氣氣寒相摶轉¶
絞而痛　沉𦂳豁大為虚　弦急摶皆疝視在何部而¶
知其蔵心脉微滑為心疝肝脉滑為&KR1155;疝腎脉滑為¶
癃㿉大急沉為腎疝肝脉大急沉為肝疝心脉搏急¶
為心疝肺脉沉搏為肺疝脾脉𦂳為脾疝　寸弦而¶
𦂳弦𦂳相摶為寒疝　跌陽虛遲為寒疝　肝脉滑¶
甚為&KR1155;疝腎肝滑甚為癃㿉(東垣曰夫滑脉關以/上見者為大熱盖陽)¶
(與陽併也故大熱滑脉尺部見為大寒生㿗疝滑脉者/命門包絡之名也為丙丙丁熱火併於下盖丙丁不勝)¶
<pb:KR3e0078_WYG_014-53a>¶
(子癸從寒水之/化也故生&KR1155;疝)¶
　　　交腸¶
交腸之病大小便易位而出或因醉飽或因大怒遂致¶
蔵氣乖亂不循常道法當宣吐以開提其氣使䦨門清¶
利得司泌别之職則愈矣宜五苓散調氣散各一錢加¶
阿膠末一錢湯調服或研黄連阿膠丸為末加木香少¶
許再以煎藥送下　丹溪治馬希聖年五十餘性嗜酒¶
常痛飲不醉糟粕出前竅便溺出後竅六脉皆沉澀與¶
<pb:KR3e0078_WYG_014-53b>¶
四物湯加海金沙木香㯽榔木通桃仁服而愈此人酒¶
多氣肆酒升而不降陽極虚酒濕積久生熱煎熬血乾¶
隂亦大虛隂陽偏虚皆可補接此人中年後隂陽俱虚¶
時暫可活者以其形實酒中穀氣尚在三月後其人必¶
死後果然¶
　　　腸鳴¶
内經腸鳴有五　一曰脾虚經云脾虚則腹滿腸鳴飱¶
泄食不化取其經太隂陽明少隂血者是也　二曰中¶
<pb:KR3e0078_WYG_014-54a>¶
氣不足經云中氣不足腸為之苦鳴補足外踝下留之¶
五分申脉穴也　三曰邪在大腸經云腸中雷鳴氣上¶
衝胸邪在大腸刺肓之原巨虚上亷三里是也　四曰¶
土鬱經云土鬱之發腸鳴而為數後是也　五曰熱勝¶
經云少隂在泉熱淫所勝病腹中腸鳴氣上衝胸治以¶
醎寒是也　東垣云如胃寒泄瀉腸鳴於升陽除濕湯¶
加益智仁五分半夏五分生薑棗子和煎　丹溪云腹¶
中水鳴乃火擊動其水也二陳湯加芩連梔子　腹中¶
<pb:KR3e0078_WYG_014-54b>¶
鳴者病本於胃也　婁全善云腸鳴多屬脾胃虚一男¶
子腸鳴食少臍下有塊耕動若得下氣多乃已已則復¶
鳴醫用疎氣藥與服半年不效予用參术為君甘草連¶
芩枳乾薑為臣一貼腸鳴止食進又毎服吞厚朴紅豆¶
丸其氣耕亦平經云脾胃虚則腸鳴腹滿又云中氣不¶
足腸為之苦鳴此之謂也　肺移寒於腎為涌水涌水¶
者按之腹不堅水氣客於大腸疾行則鳴濯濯如囊裹¶
水漿之聲也河間葶藶丸主之¶
<pb:KR3e0078_WYG_014-55a>¶
　　　脱肛¶
難經云虛實出焉出者為虛入者為實肛門之脱非虚¶
而何哉盖實則温温則内氣充而有所蓄虚則寒寒則¶
内氣餒而不能收况大腸有厚薄與肺為表裏肺蔵藴¶
熱則閉虚則脱本草有云補可以去弱澀可以去脱若¶
脱甚者既補之又兼澀之設不澀於内亦須澀於外古¶
方用五倍子末托而上之一次未收至五七次必收而¶
不復脱矣久痢婦人小兒老人有此疾者産育及久痢¶
<pb:KR3e0078_WYG_014-55b>¶
用力過多小兒氣血未壯老人氣血已衰故肛易於出¶
不得約束禁固也肛門為大腸之候大腸受熱受寒皆¶
能脱出當審其因證寒者以香附子荆芥等分煎湯洗¶
之熱者以五倍子朴硝煎湯洗之亦用木賊燒灰不令¶
煙盡入麝香少許大便了貼少許或以五倍子末攤紙¶
上貼肛緩緩揉入有腸頭作痒即腹中有蟲丈夫因酒¶
色過度大腸者傳導之官腎者作强之官盖腎虚而洩¶
母氣肺因以虚大腸氣無所主故自脱肛治法實元氣¶
<pb:KR3e0078_WYG_014-56a>¶
去藴熱之劑外用前藥洗之醫治無不愈矣　大腸熱¶
甚與腸風者涼血清腸散　瀉痢後大腸氣虚肛門脱¶
出不腫不痛屬氣血虚宜補氣血為主赤腫有痛宜涼¶
血袪風為主補氣血八珍湯十全散涼血生芐赤芍槐¶
花槐角黄括蔞雞冠花疎風防風羌活荆芥　久瀉痢¶
者補養脾胃宜参术實脾湯　用力過多者十全大補¶
湯参术芎歸湯訶子人参湯内加升提藥　大腸虚而¶
挾熱脱肛紅腫宜縮砂湯槐花散薄荷散　大腸虚而¶
<pb:KR3e0078_WYG_014-56b>¶
挾寒脱肛不紅腫宜蝟皮散香荆散　日久不愈常宜¶
服收腸養血和氣湯　澀脱龍骨散澀腸散　外治陽¶
證蟠龍散　隂證伏龍肝散　五倍子末煎湯加白礬¶
洗　五倍荆芥小便濃煎洗　荆芥龍腦薄荷朴硝煎¶
湯洗　皂角搥碎煎湯浸　生括蔞搗汁浸　葱湯洗¶
軟芭蕉葉托上　生鉄三斤水一斗煮取五升出鉄以¶
汁洗内服磁石散　鼈頭燒灰塗¶
　　　穀道痒痛¶
<pb:KR3e0078_WYG_014-57a>¶
穀道痒多因濕熱生蟲欲成痔瘻宜以雄黄入艾綿燒¶
煙熏之并納蜣蜋丸　蜣蜋丸治肛門痒或出膿血有¶
蟲傍生孔竅内用蜣蜋七枚五月五日收去翅足炙為¶
末新牛糞半兩肥羊肉一兩炒令香右共如膏丸如蓮¶
子大炙令熱以新綿薄裹納下部中半日少喫飯即大¶
便中蟲出三五度永瘥　治穀道䘌赤腫或痒或痛用¶
杏仁搗作膏傅之或炒令黄以綿蘸塗穀道中　外臺¶
治下部蟲齧杵桃葉一斛蒸之令極熱内小口器中以¶
<pb:KR3e0078_WYG_014-57b>¶
下部榻上坐蟲立死　治肛門腫痛用木鼈子去殻取肉¶
四五枚研如泥安新瓦器或木盆以沸湯衝動洗了另¶
用少許塗患處¶
診　䘌蝕隂脱其脉虚小者生𦂳急者死¶
　　　痔¶
巢氏病源有五痔之論云肛邉生䑕乳出在外時時出¶
膿血者牡痔也肛邉腫生瘡而出血者牝痔也肛邉生¶
瘡痒而復痛出血者脉痔也肛邉腫核痛發寒熱而血¶
<pb:KR3e0078_WYG_014-58a>¶
出者腸痔也因便而清血隨出者血痔也又有酒痔肛¶
邉生瘡亦有血出又有氣痔大便難而血出肛亦出外¶
良久不肯入諸痔皆由傷風房室不慎醉飽合隂陽致¶
勞損血氣而經脉流溢渗漏腸間衝發下部久不瘥變¶
為瘻也聖濟總録叙痔之形狀謂由五府之所𫝊大腸¶
之所受可謂得其始末矣若内經所謂因而飽食筋脉¶
横解腸澼為痔又謂少隂之復為痔註又以小腸有熱¶
則户外為痔又謂督脉生病癃痔盖督脉自㑹隂合簒¶
<pb:KR3e0078_WYG_014-58b>¶
間繞簒後别繞臀是督脉者與衝任本一脉初與陽明¶
合筋㑹於隂器故屬於腎而為作强者也由是或因醉¶
飽入房精氣脱舍其脉空虚酒毒之熱乗之流著是脉¶
或因婬極而强忍精不泄或以藥固其精停積於脉流¶
注簒間從其所過大腸肛門之分以作痔也與靈樞所¶
謂膀胱足太陽之脉及筋皆抵腰中入絡腎其支者貫¶
臀故主筋生病者為痔亦與督脉病痔之理同也自此¶
推之足厥隂之筋脉環前後二隂寧不為痔乎毎見患¶
<pb:KR3e0078_WYG_014-59a>¶
䑕痔者其發則色青痛甚豈非因肝苦急苦痛甚故本¶
色見耶方論有謂五痔潰皆血膿者獨為熱甚血腐者¶
言也至若潰出黄水者則為濕熱矣更宜於東垣方論¶
求之　東垣治濕熱風燥四氣　内經曰因而飽食筋¶
脉横解腸澼為痔夫大腸庚也主津本性燥清肅殺之¶
氣本位主收其所司行津液以從足陽明中州戊土之¶
化若旺則能生化萬物而衰亦能殞殺萬物故曰萬物¶
生於土而歸於土也然手足之陽明同司其化焉既在¶
<pb:KR3e0078_WYG_014-59b>¶
西方本位為之害蜚司殺之府因飽食行房忍泄前隂¶
之氣歸於大腸以致木乗火勢而侮燥金以火就燥則¶
大便閉而痔漏作矣其疾甚者當以苦寒瀉火以辛温¶
和血潤燥疎風止痛是其治也以秦艽當歸梢和血潤¶
燥以桃仁潤血以皂角仁除風燥以地榆破血止血以¶
枳實之苦寒補腎以下泄胃實以澤瀉之淡渗使氣歸¶
於前隂以補清燥受胃之濕邪也白术之苦甘以苦補¶
燥氣之不足其甘味以瀉火而益元氣也故曰甘寒瀉¶
<pb:KR3e0078_WYG_014-60a>¶
火乃假枳實之寒也古人用藥為下焦如瀆又曰在下¶
者引而竭之多為大便秘澀以大黄推去之其津血益¶
不足以當歸和血及油潤之劑大便自然耎利矣宜作¶
剉湯以與之是下焦有熱以急治之之法也以地榆惡¶
人而壊胃故宿食消盡空心作丸服之曰蓁艽白术丸¶
　又云痔瘡若破謂之痔漏大便秘澀必作大痛此由¶
風熱乗食飽不通氣逼大腸而作也受病者燥氣也為¶
病者胃熱也胃刑大腸則化燥火以乗燥熱之實勝風¶
<pb:KR3e0078_WYG_014-60b>¶
附熱而來是濕熱風燥四氣相合故大腸頭成塊者濕¶
也作大痛者風也大便燥結者主病兼受火邪熱也當¶
去此四者其西方肺主諸氣其體收下亦助病為邪須¶
當以破氣藥兼之治法全矣不可作丸以剉湯與之效¶
如神速蓁艽蒼术湯主之　痔漏經年因而飽食筋脉¶
横解腸澼為痔治法當補北方瀉中央宜紅花桃仁湯¶
　痔漏大便結燥疼痛秦艽當歸湯　痔漏大便硬努¶
出大腸頭下血苦痛不能忍當歸郁李仁湯　痔漏成¶
<pb:KR3e0078_WYG_014-61a>¶
塊下垂不任其痒秦艽羌活湯　脉訣云積氣生於脾¶
蔵傍大腸疼痛陣難當漸交稍瀉三焦火莫漫多方立¶
紀綱七聖丸主之　痔漏毎日大便時發疼痛如無疼¶
痛者非痔漏也秦艽防風湯主之　丹溪専一涼血為¶
主　人參黄連生地涼血當歸川芎和血槐角涼生血條芩¶
涼大腸枳殻寛腸升麻提起右煎湯服之外以澀藥蘆甘¶
石童便煅牡蠣粉龍骨海蛤蜜陀僧之類敷之　薛新甫云¶
初起焮痛便秘或小便不利者宜清熱涼血潤燥疎風¶
<pb:KR3e0078_WYG_014-61b>¶
若氣血虚而寒涼傷損者調養脾胃滋補隂精若破而¶
久不愈多成痔漏有穿臀穿隂穿腸者宜養元氣補隂¶
精為主大便秘澀或作痛者潤燥除濕肛門下墜或作¶
痛者瀉火除濕下墜腫痛或作痒者袪風勝濕腫痛小¶
便澀滯者清肝導濕若有患痔而兼疝患疝而兼下疳¶
皆屬肝腎不足之變症但用地黄丸益氣湯以滋化源¶
為善若専服寒涼治火者無不致禍　牡痔乳香散猪¶
蹄灰丸　牝痔㯽榔散榼藤散麝香散　酒痔赤小豆¶
<pb:KR3e0078_WYG_014-62a>¶
散乾葛湯　氣痔橘皮湯威靈仙丸熏熨方　血痔地¶
榆散椿皮丸猪臓丸　腸痔皂角煎丸鼈甲丸　脉痔¶
刺(闕/)皮丸桑木耳散　痛甚秦艽當歸湯七聖丸能消¶
丸地榆散試蟲散龍腦散白聖散黒玉丹或用荔枝草¶
煎湯入朴硝洗之效　痒甚秦艽羌活湯外用槐白皮¶
濃煎汁安盆中坐熏之冷即再暖良久欲大便當蟲出¶
或用水銀棗膏各二兩研匀揑如&KR0037;形薄綿裹納之明¶
日蟲出若痛者加粉草三大分作丸或用威靈仙枳殻¶
<pb:KR3e0078_WYG_014-62b>¶
(麩/炒)各一兩為麤末熬水熏洗冷即再暖臨卧避風洗三¶
次挹乾貼蒲黄散或用艾入雄黄末燒煙熏之　下血¶
不止芎歸丸黑丸子臭樗皮散二礬丸苦楝丸槐角地¶
榆湯槐角枳殻湯外敷血竭末　氣滯發痔荆枳湯¶
血瘀作痛逐瘀血湯　血痔久痔潔古用黑地黄丸主¶
之云治痔之聖藥也　運氣治法皆屬寒經云太陽之¶
勝痔瘧發治以苦熱是也則痔固有寒者矣本事四方¶
用桂附乃其治乎　熏痔方用無花果葉煮水熏少時¶
<pb:KR3e0078_WYG_014-63a>¶
再洗　又法燒新磚以醋沃坐熏良　洗藥方治畨花¶
痔用荆芥防風朴硝煎湯洗之次用木鼈子五倍子研¶
細調傅如肛門腫熱再以朴硝末水調淋之良　又方¶
無花果葉七片五倍二錢皮硝二錢水一碗煎八分砂¶
鍋内乗熱熏洗　敷藥雞内金蒲黄血竭各等分為末¶
濕則乾掺乾則油調敷　义方茄蒂何首烏文蛤酥炙¶
各等分蜜薑汁雞子清攪匀調傅　膏藥杏仁去皮五¶
錢萆麻子去殻七錢乳香二錢没藥四錢血竭六錢片¶
<pb:KR3e0078_WYG_014-63b>¶
腦一錢銅緑二錢瀝青三錢松香二兩穿山甲灰炒研¶
末二錢人乳一酒鍾先将萆麻杏仁搗如泥次入松香¶
搗爛次第入諸藥量入人乳搗令軟硬得所再搗五六¶
百下收磁器中封固臨時以手撚如錢攤厚紙或帛上¶
㧞腐去膿生新肉李防禦専科治痔九方朝貴用之屢¶
效盖其用藥簡要有次第製造有法無苦楚而收效甚¶
速凡痔出外或番若蓮花復便血疼痛不可坐卧甚者¶
用下藥早上藥一次午一次晚又一次至夜看痔頭出¶
<pb:KR3e0078_WYG_014-64a>¶
黄水膏如泉當夜不可再上藥且令黄水出盡次日看¶
痔消縮一半若更上藥一二日為好若年高人應外腎¶
牽引疼痛可用人以火烘熱手於大小便間熨之其痛¶
自定黄水未盡可再傅一日藥仍須勤用曉外科人早¶
晚看照黄水流至盡是病根已去也水澄膏係䕶肉藥¶
鬱金白芨二味各等分細末候痔出側卧以鹽湯洗浄¶
拭用新水和蜜盞内調匀却入藥末同敷在穀道四向¶
好肉上留痔頭在外用紙盖藥仍用筆蘸温水塗紙令¶
<pb:KR3e0078_WYG_014-64b>¶
常潤澤却用下枯藥好白礬四兩通明生砒二錢半重¶
朱砂一錢生研如粉細三味先用砒末安建盞中次用¶
白礬末盖之用火煅令煙斷其砒盡從煙去止是借砒¶
氣在白礬中将枯礬取出為細末先看痔頭大小多寡¶
将礬末抄上掌中加朱砂少許二味以津唾調匀得所¶
用箆子調塗痔頭上周遭令徧日三上須仔細詳看痔¶
頭顔色欲其轉焦黑乃取落之漸至夜自有黄水膏出¶
以多為好方是惡毒水切勿他疑中夜再上藥一次來¶
<pb:KR3e0078_WYG_014-65a>¶
日依舊上三次有小疼不妨如换藥用新瓦器盛新水¶
或温水在痔邉以筆輕手刷洗舊藥却上新藥仍用前¶
䕶藥老弱人用藥要全無疼痛只増加朱砂末於礬末¶
内自然力慢不可住藥但可少徧數直候痔頭焦枯方¶
可住也次用荆芥湯洗以荆芥煎湯入瓦器時洗之潤¶
腸丸用大黄煨浄製枳殻當歸各等分蜜丸毎服二三¶
十丸白湯下以防肛門急燥欲大便出無澀痛而已又¶
龍石散用龍骨煅出火毒軟石膏煅出火毒白芷黄丹¶
<pb:KR3e0078_WYG_014-65b>¶
作末摻瘡口又導赤散用生地黄木通黄芩等分煎以¶
防小便赤澀又雙金散用黄連鬱金等分為末用蜜水¶
調敷痔頭有小痛即敷之若得腦子末傅尤佳又痔頭¶
收斂即可服十宣散以生氣血又國老湯生甘草治痔¶
本藥也煎水熏洗生肌解石毒瘡極痒亦主之共九方¶
周先生枯痔法明礬赤石脂五錢辰砂痛加一錢黄丹右為¶
末先用鬱金末䕶肛門如無鬱金用薑黄末代之調塗四¶
圍好肉如不就加菉豆粉打合却將枯藥傅上如肛門¶
<pb:KR3e0078_WYG_014-66a>¶
疼急濃煎甘草湯放温拂四圍肛門上就與寛腸藥槐¶
花大黄枳殻木通連翹瞿麥當歸右半酒半水煎¶
枯藥早晨上一次日午一次洗去舊藥申時又洗去又¶
上一次如要急安至夜半子時又洗上一次至次日且¶
看痔頭淡淡黑色兩三日如烏梅四五日内用竹箆子¶
輕輕敲打痔頭見如石堅至七八日便住更不須上枯¶
藥且待自然如蘿蔔根乃脱去也洗用甘草荆芥槐花¶
洗去舊藥方上新藥　凡醫痔之法且如明日要下手¶
<pb:KR3e0078_WYG_014-66b>¶
今日先與此藥所以寛大腸使大便軟滑不與痔相礙¶
且不泄瀉痔頭未脱落者須要日日與之以大黄一兩¶
煨枳殻炒當歸酒洗一兩同為細末丸如桐子大好酒¶
吞下　治枯痔頭慮生他症凡用枯藥或觸壊腎根或¶
水道赤濇痛與此方大黄木通生地各一兩滑石瞿麥¶
各半兩同為細末毎用四錢煎服　催痔方如枯盡未¶
脱落以此催之好磁石一錢白殭蠶生川烏五分同為¶
細末冷水調傅上立脱　凡用枯藥去盡乳頭恐留痔¶
<pb:KR3e0078_WYG_014-67a>¶
硬頭損破肛門四圍成瘡用此藥龍骨一錢石膏一錢¶
没藥五分膩粉五分同研十分細先以荆芥湯洗次掺¶
之切忌毒物生薑　痔脱後用甘草湯豆豉湯洗再用¶
荆芥五倍子煎水洗便不生膿　治痔脱後肉痒方用¶
大粉草濃煎湯洗　收腸方凡用枯藥脱下乳頭隨即¶
與此以收其腸此方補氣兼收膿去血生肉令痕壯人¶
参當歸各一兩川芎甘草白芷防風厚朴桔梗桂枝黄¶
茋右細末半酒半水煎如惡酒者酒少水多煎之夏月¶
<pb:KR3e0078_WYG_014-67b>¶
減桂朴加芩檗治痔切勿用生砒毒氣入腹反至奄忽¶
忌喫生冷硬物冷菜之類及酒濕麫五辣辛熱大料物¶
及乾薑之類犯之無效¶
灸法大蒜十片頭垢揑成餅子先安頭垢餅於痔頭上¶
外安蒜片以艾灸之　唐峽州王文顯充西路安撫司¶
判官乗騾入駱谷有痔疾因此大作其狀如胡𤓰貫於¶
腸頭熱如溏灰火至驛僵仆主驛吏云此病予曽患來¶
須灸即瘥用栁枝濃煎湯先洗痔便以艾炷其上連灸¶
<pb:KR3e0078_WYG_014-68a>¶
三五壯忽覺一道熱氣入腸中因轉瀉鮮血穢物一時¶
出至痛楚瀉後遂失胡𤓰所在登騾馳去　秘𫝊痔漏¶
隔礬灸法皂礬一斤用新瓦一片兩頭用泥作一壩先¶
用香油刷瓦上焙乾却以皂礬置瓦上煅枯去砂為末¶
穿山甲一錢入紫鑵内煅存性為末木鼈子亦如前法¶
煅過取末二錢五分乳香没藥各一錢五分另研右件¶
和匀冷水調量瘡大小作餅子貼瘡上用艾炷灸三四¶
壯灸畢就用熏洗藥先熏後洗日六度三五日後如前¶
<pb:KR3e0078_WYG_014-68b>¶
法再灸以瘥為度　熏洗方皂礬如前製過約手規二¶
把知母末一兩貝母末一兩葱七莖先用水同葱煎三¶
四沸傾入瓶内再入煎藥令患者坐瓶口上熏之待水¶
温傾一半洗患處留一半俟再灸復熱熏洗以瘥為度¶
　¶
　¶
　¶
　證治準繩卷十四¶
